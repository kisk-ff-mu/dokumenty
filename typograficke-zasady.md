# Typografické zásady pro psaní odborného textu

## Konce řádků **nesmí** obsahovat:

- jednopísmenné přeložky (*v, k, o, u*), fakultativně jednopísmenné spojky (*a, i*)

## Rozhraní řádků – na jednom řádku jako celek **musí** zůstat: 

- ustálená spojení a zkratky (např. *a. s.*, *s. r. o.*, *mn. č.*, *př. n. l.*)
- zkratky ve spojení s číselnými údaji (např. *s., str. 153; č., čís. 5; ČSN 016910*)
- zkratky s výrazem, který po nich bezprostředně následuje (např. *světlo, tzn. například…*)
- čísla a značky (*100 Kč, 10 kg, 16 h, 50 %*)
- spojení typu *C-vitamin, C vitamin; Rh-faktor, Rh faktor* apod.
- řadové číslovky psané číslicemi před substantivy (např. *17. listopad, 8. kapitola, II. patro*)
- kalendářní data (např. *21. 6. 2004, 11. 11. 2006, 16. ledna 1972*)
- zkratky rodného jména s příjmením (např. *Fr. Trávníček, M. Pravdová*)
- zkratky akademických titulů a jmen po nich následujících (např. *Ing. Janásek*)                       

## Spojovník (krátký - )
- **Bez mezer k oběma slovům** – spojuje slova (*je-li, Frýdek-Místek, červeno-žlutý*)
- **Bez mezery za slovem** – při dělení slov na konci řádku nebo u slov, která mají pokračování v dalším výrazu (např. *dvou- a třílůžkové pokoje*) 
- **S mezerou za slovem** – jako odrážka ve výčtu 
- **Opakuje se při použití na zlomu řádku** (např. *česko-/-polský, není-/-li*)

## Pomlčka (dlouhá – )

- **Odděluje se od slov mezerami z obou stran**
  - Jako pozastavení věty, místo čárky k oddělení větných částí, vsuvek apod.  
- **Neodděluje se mezerami**
  - Ve významu spojky a, proti (*trenérská dvojice Martinec–Houdek, zápas HC Plzeň–HC Vítkovice*)
  - Časová rozmezí ve významu **„od do“**, **„až“** (*10–13 h*; *oběd 12.00–12.45*; *vstup květen–září 9–17*, *říjen–duben 9–16*; *termín 1.−3. 7. 2006*) 
- Navíc **tzv. čtverčíková** (—) pomlčka – použití většinou při sazbě básní 

## Mezera

**Dělá se** (navíc k výčtu u spojovníku a pomlčky):

- za každým interpunkčním znaménkem! – *Není to divné? Je to správně, ale mnoho lidí v tom chybuje, nemyslíte? Uveďme si několik příkladů: ~~Vím,že nic nevím.A to musím změnit.Pomůžeš mi?Rád!~~*
- mezi hodnotou a jednotkou (*3 m, 4,5 kW, 25 °C*) 
- za tečkou po řadové číslovce (*1. září, 4. článek*)
- v datu (*21. 9. 2013 nebo 21. září 2013* /  ~~21.9.2013~~)
- okolo vnějších závorek, nikdy uvnitř závorek – *Kočka si lehla na zápraží (kam si lehává také náš pes) a hned usnula.*
- **POZOR:** Chybné je dělat více mezer za sebou!

**Nedělá se** (navíc k výčtu u spojovníku a pomlčky):

- za tečkou při číselném označování textu (3.1.2), u financí (Kč 12.500)
- za čárkou v desetinných číslech (150,5 m)
- za dvojtečkou při psaní časových údajů (12:05 h)
- při číselném zápisu s tisíci (2500)
- před a za lomítkem (130 km/h),
- za znaménky +, -, vyznačují-li hodnotu čísla (+15 °C),
- při vyplňování rubrik, je-li nedostatek místa

## Procenta

- údaj třicet **procent**“ – **s mezerou** (30 % knih, 100 % bodů)
- údaj „třiceti**procentní**“ – **bez mezery** (30% alkohol, 100% výkon)

## Zápis systému jednotek

- Povinně **dodržovat jednotný systém jednotek v celém textu** – s horními indexy v záporné hodnotě (*1 m.s<sup>-1</sup>*), nebo se šikmým lomítkem (*1 m/s*)
- POZOR: Pokud končí věta dolním indexem, **nesmí** být tečka za větou v dolním indexu. 

## Desetinná čísla

- Pokud mají více než tří místa vlevo nebo vpravo od desetinné čárky, **člení se po třech** místech a **oddělují se jednou mezerou** (*15 625,8 m; 0,258 32 světelných let*).

## Závorky

- Vnořené kulaté – podle vzoru *Bla (bla (bla) bla bla) bla*.
- Hranaté – pro přehlednost do kulatých závorek *([])*

Podrobnější informace k jazykové i typografické stránce odborných textů:
[http://www.ujc.cas.cz/jazykova-poradna](http://www.ujc.cas.cz/jazykova-poradna)

Mgr. Pavlína Mazáčová, Ph.D.  
Brno, září 2013
