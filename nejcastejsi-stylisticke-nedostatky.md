# Nejčastější stylistické nedostatky v závěrečných pracích

## 1 Koherence (soudržnost) textu

### 1.1 Zbytečné opakování stejné informace v jednom odstavci

- Tertullianus **zastával v názorech opačné mínění** než Klement. […] Názorově **se rozcházel** se svým současníkem Klementem Alexandrijským.
- Předpokládám, že tyto strategie budou **nedílnou součástí utváření jeho narativní identity**. […] Domnívám se, že **budou tvořit důležitou část toho, jak Nydahl definuje sám sebe**.

### 1.2 Neurčité veličiny, nepřesné údaje, „vycpávková“ slova

- …**dosti docela** dobrý / **přibližně** identický / **téměř zcela** shodný / zcela nevratná / částečně přesná…
- Shoda výsledků s teorií je **docela dobrá**.  Byla vytvořena **poměrně široká** datová základna umožňující **dosti přesné** určení parametrů pro kování těchto ocelí…
- …zkrátka a dobře / konec konců / více méně…

## 2 Vztahy uvnitř větného celku

Pišme přiměřeně dlouhé věty! Jak docílíme optima? Když si text přečteme nahlas! :)

### 2.1 Chybějící základní větné členy

- Papír by měl být vybrán již v počátečních fázích tvorby dokumentu a specifika vybraného papíru ***???*** **brána v úvahu** po celou dobu tvorby.
- …6.1.2 InDesign                                                                                                                                                 **Komerční software** ***???*** **z dílny firmy Adobe**. Umožňuje tvorbu vizuálně přitažlivých dokumentů s pokročilými možnostmi tvorby plakátů apod.
- Open Office je textovým procesorem, který má podobné funkce jako předchozí jmenovaný, a **proto** ***???*** **jen krátce**.


### 2.2 Vybočení z větné stavby

- **Člověk**, když není opatrný, **hned se mu** něco ztratí.
- K udělení zápočtu je nutné splnění **šesti úkolů, z toho tři teoretické a tři praktické**…
- **Vlivem** počeštění řady dvojjazyčných měst i měst převážně německých **vedlo** také daného významného představitele doby **k** užívání češtiny ve vědeckých spisech.
- **Důležité** pro psaní i čtení **je radost** při těchto činnostech, protože „jinak postrádají smysl“.          


### 2.3 Zanedbání dvojí vazby slovesa (zeugma)

- Nápoje se budou prodávat ***před*** **a po** koncertě.
- **Mají rádi a pečují** ***o*** svá zvířata.

- Žádáme cestující, aby **pro příchod a odchod** ***k*** **vlakům** na třetím nástupišti použili podchod.

- Národ **chtěl a volal** ***po*** nové vládě.

### 2.4 Nesprávné pádové vazby


- Spoustě **lidem** to vůbec nevadilo.
- Kvůli nedostatku **bylinkám** jsme nemohli uvařit příslušný lektvar.

- Společnost, **jejíž** posláním je...

- V práci jsem se zabýval civilizačními riziky – **bída** dobře živených, tzn. faktory **ovlivňující** naše tělo.


### 2.5 Hromadění předložek

- **Do před** domem stojícího stromu udeřil blesk.
- Profesor se zadíval **na pod** úkol načmáraný podpis.
- Zelený návštěvník z jiné planety, Viridis Brumbál, přistál se svým placatým létajícím talířem **u před** rokem poraženého stromu.


### 2.6 Nelogický slovosled

- Je třeba pomáhat **postiženému úrazem**.
- Krájejte **tři dny staré** housky.
- **Důkladně nepromyšlená volba** slov vede k porušení logické souvislosti.

## 3 Lexikum

### 3.1 Nespisovné, hovorové a expresivní výrazy

- Autor může **kus** textu umístit za znaménko…
- …člověk by se měl s nimi **umět porvat**…
- **Hodně** příkladů najdeme […] **Hodně** závisí na struktuře…
- …a právě z nich **jsem brala** respondenty pro svůj výzkum…
- …nás informují o **hrozivém** působení těchto nemocí…
- Metodologicky vycházím z poznatků konverzační analýzy, o níž je známo, že je **posedlá** detaily…
- Už **drtivá** většina rozsudků byla právně napadnutelná.
- …rozdíl mezi těmi, kteří si přístup k ICT nemohou dovolit nebo jim není dopřán, a těmi, kteří **se onoho přístupu dobrovolně zříkají**…
- …sociální propast **zeje** mezi informačně chudými a bohatými…
- …**stráně každé propasti se** těm, kteří stojí na jejím dně, jeví jako překážky k dosažení stejné úrovně s okolním světem…
- …**ochočit si** technologii…
- …nevyvinuli služby **pro starce**…

### 3.2 Časté opakování stejných slov nebo stejných kořenů slov (ve větě, v odstavci)

- … Matematická **sazba užívá** spoustu různých znaků…Při **sazbě** je vhodné **použít** speciální písmo, které obsahuje všechny potřebné znaky v různých optických velikostech. Často není možné **použít** pro **sazbu** vzorců stejné písmo jako pro základní text…   
- … Tvorbou článků, jako je tento, se **podílím na díle** ochrany českého jazyka, zatímco **někteří, kteří** si úrovně svého jazyka nevšímají, to kazí… 
- …**dozorce** provádějící **dozor** / **žít** dobrým **životem** / **nahlédnout** na něco z určitého **pohledu**… 


### 3.3 Vícekrát řečeno totéž (pleonasmus)

- Příčina = neznalost cizích výrazů
	- **jedinečný** unikát
	- **zasklená** vitrína
	- **vystavený** exponát
	- **ustálená** fráze
	- **nevyžádaný** spam 
	- **nej**optimálnější prognóza (podobně **nej**pesimističtější a **nej**optimističtější)
- „Tolerovaný“ pleonasmus (protože se zkratkami je snazší zacházení)
	- **disk** CD (CD = compact **disc**, kompaktní disk)
	- LCD **displej** (LCD = liquid crystal **display**)
	- USB **sběrnice** (USB = universal serial **bus**, univerzální sériová sběrnice)
	- **organizace** OSN (OSN = **Organizace** spojených národů)

### 3.4 Další „mnohomluvy“

…**nutně** musí / **prakticky** nedochází / **naprosto** analogický / **oba** dva / **způsobit** snížení / **v délce trvání** 2 sekundy / **soustředěná** pozornost…


### 3.5 Záměna předložek DÍKY a KVŮLI

- díky = pozitivum významu: Mobilní síť se rozrostla a ***díky*** ~~kvůli~~ tomu jsme letos vybrali na charitativní akci dvakrát více než vloni.
- kvůli = negativum významu: ***Kvůli*** ~~Díky~~ zemětřesení přišly tisíce lidí o život.


### 3.6 „Patvary“ nebo neologismy

Úmysl = předstírat větší odbornost

…**vy**abonovat koncert / **od**artikulovat myšlenku / **vygenerovat** kandidáta / **zesrozumitelnit** text / **naizolovat** / **respondující** politik…

Mgr. Pavlína Mazáčová, Ph.D.   
V Brně, září 2013
